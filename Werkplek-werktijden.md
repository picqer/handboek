# Werkplek en werktijden
Werk waar en wanneer je wilt. Het gaat ons om het werk dat je in een week doet, niet dat je van 9 tot 5 op kantoor zit.

De focus op a-synchroon werken, beperken van besprekingen en mogelijkheid tot thuiswerken hadden we al voor het coronavirus. Maar in 2020 hebben we door het coronavirus allemaal meegemaakt dat we ons werk ook prima buiten het kantoor kunnen doen en grotendeels onafhankelijk van elkaar kunnen werken.

## Werk waar je wilt
Daarom zeggen we nu: het kantoor is *een* werkplek, maar niet *dé* werkplek. Iedereen is welkom om op kantoor te komen werken, daar hebben we voldoende werkplekken voor. Maar je hoeft niet op kantoor te zijn om te werken. Werken mag vanaf overal, ook vanuit huis, een café of een co-werkplek.

Je hoeft ook niet regelmatig naar kantoor te komen. Het is zelfs prima als je nooit naar kantoor komt. Zolang je maar een goede werkplek hebt waar je in rust kan werken.

## Inrichting werkplek
Om je beste werk te doen heb je ook de beste spullen nodig. Standaard krijgt iedereen een MacBook, een goed beeldscherm, toetsenbord en muis. Maar (bijna) alles wat je nodig hebt om je werk beter te maken kan je krijgen. Geef aan Stephan of Casper aan wat je nodig hebt en we zorgen dat het er komt.

Je kan denken aan een specifieke toetsenbord of muis, een trackpad, koptelefoon, webcam of andere dingen voor je computer. Maar ook aan notitieboekjes, pennen en andere dingen rond je werkplek.

## Werktijden
Qua werktijden ben je ook redelijk vrij, maar er zijn een paar randvoorwaarden. 

Support (en in mindere mate sales) zal moeten zorgen dat we goede support leveren, waarbij we van maandag tot en met vrijdag bereikbaar zijn van 9 tot 17. Maar in onderling overleg ben je flexibel.

Verder vinden we het vooral belangrijk dat je **niet te veel werkt**. Zeker als je vanuit huis werkt of op flexibele tijden, werk je al snel te veel. Dat is gevaarlijk voor je lange termijn gezondheid en geluk. 

Als richting zeggen we: werk niet meer dan 8 uur per dag en niet meer dan 5 dagen per week. Soms zit je misschien net lekker in de flow en wil je iets afmaken en worden het 9 of 10 uur op 1 dag, maar dat moet je niet structureel doen. Ook moet je niet continu in je hoofd bezig zijn met je werk, dus neem 2 dagen per week echt vrij (of meer als je een contract hebt voor 32 uur per week of minder).