# Salaris en zo
We werken met een standaard salaris volgens onze salarisformule. Daarmee verdient iedereen die hetzelfde werk doet hetzelfde geld, ongeacht hoe goed je kan onderhandelen. 

### Niveaus
Voor elke rol hebben we 4 niveaus: junior, regular/medior, senior en lead. Elke rol heeft per niveau een vast salaris. Tussen elk niveau is 1 stap in de salarisformule aanwezig, zodat we de groei binnen je niveau kunnen belonen.

Een junior is iemand die net van school komt en nog in de eerste jaren van deze rol zit, hier leren we je nog veel nieuwe dingen. Bij regular/medior kan je de dagelijkse werkzaamheden zelfstandig op een goed niveau uitvoeren en heb je minstens 2-3 jaar ervaring in deze rol. Bij senior en lead verwachten we hoge mate van zelfstandigheid en 'leiderschap' in je vakgebied. Per rol definiÃ«ren we wat een senior en een lead aan het team toevoegen.

### Salaris
De hoogte van het salaris stellen we jaarlijks bij op basis van de markt. Ons doel is om aan de bovenkant van de markt te zitten, zodat het salaris geen reden is om niet bij Picqer te komen werken.

### Loyaliteitsbonus
Na elk volledig jaar dat je bij Picqer hebt gewerkt, verhogen we je basissalaris met 2,5% loyaliteitsbonus. Dit omdat je meer kennis hebt over Picqer en de markt, maar ook omdat je al langer invloed hebt op het succes van Picqer. Een beloning voor lange-termijn-denken.

### Reiskostenvergoeding
Je ontvangt reiskostenvergoeding zoals in Nederland gebruikelijk is, op dit moment 0,23 euro per kilometer belastingvrij. Dus als je op 26 kilometer vanaf ons kantoor woont, ontvang je voor 2x 26km reiskostenvergoeding per dag dat je op kantoor werkt.

- Reiskostenvergoeding voor woon-werkverkeer wordt toegekend voor een enkele reis vanaf een afstand van 10 kilometer.

- Voor bezoeken aan klanten en beurzen ontvang je dit voor elke kilometer die je hebt afgelegd.

Als je met het openbaar vervoer reist, vergoeden we het abonnement voor het woon-werk traject.

### Opleidingsbudget
Iedereen heeft een jaarlijks budget van 5.000 euro om "te groeien". Je kan dit gebruiken voor cursussen, een opleiding, of bijvoorbeeld het bezoeken van conferenties. Dit kan je gebruiken om beter te worden in je huidige rol, maar ook voor algemene vaardigheden of juist iets wat niets met je huidige werkzaamheden te maken heeft.

### Onbeperkt vakliteratuur
Heb je een boek gezien dat je graag wilt lezen om beter te worden in je vak? Dan bestellen we deze voor je zonder dat dit van je opleidingsbudget af gaat.

### Pensioen
Hoe je je pensioen opbouwt is aan jezelf. Vroeger kwam je vaak in een collectieve pensioenvoorziening terecht. Daar heb je weinig zeggenschap over hoe je pensioen wordt opgebouwd. Dit wordt steeds minder gedaan. Wij laten je zelf je pensioen regelen zodat je zelf kan kiezen wat het beste bij jou past. 

Bij je brutosalaris betalen we je 5% pensioenbijdrage. Wij raden je aan om deze 5% te gebruiken voor je pensioenbijdrage. Maar je mag ook 3 of 10% inleggen. Met 5% bouw je een vergelijkbaar pensioen op als via een traditioneel collectief pensioen.

Je kan zelf via een bank pensioen opbouwen, of via gespecialiseerde partijen. Wij hebben goede ervaring met [BrightPensioen](https://brightpensioen.nl/).

BrightPensioen geeft je de mogelijkheid om online je eigen pensioenrekening te openen. Het geld dat je maandelijks stort wordt door hun belegd. Het rendement en je inleg vormen samen het bedrag dat je later voor je pensioen kan laten uitkeren.

Daarnaast geeft BrightPensioen je informatie over het opbouwen van pensioen. Ze hebben tools om te berekenen wat de hoogte van je pensioen kan zijn bij een bepaalde inleg en hoeveel je fiscaal voordelig in 1 jaar kan inleggen.

De kosten van het lidmaatschap bij BrightPensioen vergoeden wij zolang je bij ons werkt. Wanneer je aan de slag wilt met BrightPensioen kan Stephan je aanmelden. Het staat je vrij om op een andere manier of bij een andere partij je pensioen op te bouwen. Wij vergoeden in dat geval jaarlijks 80% van de lidmaatschapskosten van BrightPensioen.

### Declaraties
Declaraties kan je opgeven via [HoorayHR](https://app.hoorayhr.io/authentication/login).

Kies in het menu voor Declaraties. Voeg daar een nieuwe declaratie toe. Er zijn 2 type declaraties: **reiskosten** en **declaraties**.

Zodra de declaratie is verwerkt wordt deze terugbetaald.
